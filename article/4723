{"id":4723,"category_id":5,"creator":"saad1200@gmail.com","owner":"لاحمد فؤاد نجم","pic_url":"http://sphotos.ak.fbcdn.net/hphotos-ak-snc4/hs785.snc4/66541_159536197402691_100000389353701_345791_5531680_n.jpg","created_at":"19/10/2010","title":"كأنك مفيش","pictures":"http://sphotos.ak.fbcdn.net/hphotos-ak-snc4/hs785.snc4/66541_159536197402691_100000389353701_345791_5531680_n.jpg","article_id":242,"likes":17,"active":1,"views":868,"content":"برغم إن صورك فـ كل الدواير\nوكل المداخل وكل المحاور\nومليا الشوارع على كل حيط ..\nمطنش علينا وعامل عبيط ..\nكأنك مفيش ..\n***\nيا فرحة قلوبنا رئيسنا ظريف ..\nفُكهي ..\nإبن نكته ودمه خفيف\nفـ عهدك سيادتك فَرَشنا الرصيف\nوآخر مُنانا الغُموس والرغيف\nوكل أمَّا تُخنُق ندوَّر ..\nمفيش !!\n***\nمسيِّب علينا عصابة حبايبك\nفضايح وسرقة ونهب بسبايبك\nمابين حزب نجلك .. وهانم جلالتك\nوجيش الغوازي إللَّي داير يجاملك\nوناملك وقاملك .. وحارسك وأمنك\nشبعنا مهانه .. شبعنا لطيش ..!\nوأنت .. مفيش !!\n***\nباعونا فـ حضورك ..\nببركة عِبـيدك وغالي وسرورك\nباعوا الأراضي .. وكل المصانع\nوباعوا البنوك ..\nوقدَّام عِنيك .. صوتنا إتـنبح ..\nننادي عليك ..\nإلحق يا ريس : ده باعوا الحديد !!\nوأنت منشِّف دماغك عنيد !!\n.. كأنك مفيش !!\n***\nدوشتوا دماغنا \" بجمال \" طلعتك\nومن يومها وإحنا عَبـيد حضرتك\nما تزعلش إني مواطن أبيح\nورافض كلابك فـ شعبك تطيح\nفسادهم يا ريِّس واضح .. صريح\nقوم بينا صلّح وفتَّش .. وثور\nح نكتب تاريخك ياريِّس بنور\nمش تبقى عايش كأنـَّك مفيش !!\n***\nورحمة أبوك .. مادام أنت قاعد\nعيب لمَّا عُصبة نَـوََر يسحبُوك\nم تُقبض عليهم .. م تقطع إيديهم ..\nم تعمل عليهم يا ريِّس شاويش\nبدل م انت ساكت وقاعد مفيش\n***\nياريس علىّ الطلاق تعبانين !!\nياريس علىّ الحرام كفرانين !!\nصبرنا سنين ..\nسيادتك مسلطن\nوشعبك وناسك بتاكل مسرطن\nوتشرب مجاري وميت سم هاري ..\nومش دريانين !!\nما تنهض يا ريس تلم الديابه ؟!!\nده شعبك غلابه ..\nومليان طيابه ..\nوهوَّ الشفاعة ف يوم الحساب\nوهما البطانة الحُثاله الكلاب\nما يملاش عنيهم غير التراب\nوليهم ضوافر\nوميت ألف ناب\nوواقفين لشعبك ورا كل باب\nلإمتى ح تسكت وليه الغياب ؟\nده ياما ممالك طواها التراب\nحياتنا ياريس تعب فوق عذاب\nيا ريس \" شريفك \" ماهوَّاش شريف !!\n\" نظيفك \" يا ريس ماهوَّاش نظيف !!\nوحتى \" حبيبك \" ماهواش حبـيب !!\nوأنا غصب عني .. خلاص إستويت ..\nبـ غـُلبي إنحنيت ..\nوطلعان عنيا .. وصعبان عليا\nبحسبة بسيطة ومن غير خريطه ..\nوكونك مفيش .. لقيت متساويش\nومش فارقه أعيش ..\nنويت أشتكيك للِّي فوقي وفوقك\nوأصلي الفرايض ..عسى يفـُك طُوقـك\nقالولي إللي يسجد عدو النظام !!\nحاولت أحكي حالي ..!!\nقالولي الحكاوي نميمة وحرام !!\nفكرت أكتب ..\nلقيتكم سيادتك منعتوا الكلام !!\nفقررت أحلم ..\nهاحلم سيادتك وأفُك اللِّجام\nولو مش هيعجب سيادتك يا فندم\nوصِّي العساكر .. تاخُدني أمَّا انام !!\n***\nحلمت إني شعب ..!\nحلمت إني شعب ومصلوب بطولي\nعلى أرض سمرا\nودمي بينـزف ومليان جروح\nوفوق صدري جمرة\nيميني مربّط على أرض طابا\nشمالي ممسمر فـ \"أولاد علي\"\nورجلي على جزع نخلة فـ \"حلايب\"\nومرتاح براسي على حِجْر مصر\nوشوفتك ياريس ..كأنك ولي ..\nكأنك نبي ..\nفـ إيدك عصاية وليك معجزات\nوشايل صليبي وبتفـُكني ..\nوانا فـ جنَّه خضره .. وتحتي جداول ..\nومن فوقي نور .. وريحة بخور .. \nهمست ف ودانك بآخر وصيّة :\nإنسى إللي فاتك ..\nهننسى الأسية .. !!\nأمانه عليك ..\nحُط الوطن جُوَّه نِنِّي عينيك\nكرامة عيالنا أمانة ف إيديك\nبحق إللي بينّا يا ريِّس وبـينك\nوحَق اليَمِين و\" ألكتاب \" فى يمينك\nبحق الشهيد .. إللي رافع جبينك\nوجيش إنتصارك فى يوم العبور\nوجيل حُر طالع .. وعدته بدور\nلملم عيالك .. وجمَّع فـ مالك\nوإسحب \" جمالك \" وسيبنا وغور\n\n\nالجمعة 15 أكتوبر 2010\nاحمد فؤاد نجم","creator_id":1,"presentationStyle":1}